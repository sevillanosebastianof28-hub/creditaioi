---
source_url: https://www.consumerfinance.gov/language/ht/
authority_level: primary
jurisdiction: US
retrieved_at: 2026-02-09T07:52:26.223181+00:00
last_updated: unknown
---
Bò kote w nan moman finansye lavi a CFPB kanpe avè w Nou se Biwo Pwoteksyon Finansye Konsomatè (CFPB), yon ajans gouvènman Etazini ki dedye tèt li fò pou asire ke bank, pretè ak lòt enstitisyon finansye yo trete w san patipri. Sou paj sa a: Ap gen plis resous disponib an kreyòl ayisyen pwochènman. Sijè lajan ak mo pi enpòtan yo Navige dapre sijè lajan an pou jwenn repons pou kesyon finansye yo poze souvan. Aprann prensip yo, konprann mo pi enpòtan yo, epi jwenn fason pou pase alaksyon lè ou gen yon pwoblèm. Depoze plent pou yon pwodwi oswa sèvis finansye Chak semèn nou voye plis pase 10,000 plent sou pwodwi ak sèvis finansye pou konpayi yo reponn. Si se yon lòt ajans k ap pi byen ka ede ou, n ap voye plent ou a ba li epi fè ou konn sa. Pifò konpayi yo reponn nan yon delè 15 jou. Ou gen pwoblèm ak yon pwodui oswa sèvis finansye Aprann pwosesis plent CFPB a, ak kijan pou soumèt yon plent bay CFPB. Kijan pou w depoze plent ou an Sou entènèt (an Anglè) - Oswa nan telefòn nan (855) 411-2372 pou w jwenn èd nan lang kreyòl ayisyen, ak 180 lòt lang. Yo nòmalman reponn koutfil yo anvan 1 minit pase. Y ap tradwi plent ou nan lang anglè epi voye li pou konpayi an reponn. Lè konpayi an reponn, li nòmalman fè sa nan lang anglè, men ou ka rele nou pou tande yon repons tradwi. - Jwenn repons anvan ou kòmanse ak yon plent Temwayaj Pi ba a w ap jwenn istwa moun menm jan avè w ki te resevwa èd gras a pwosesis CFPB pou depoze plent la. Lè ou pale sa ede nou pi byen konprann pwoblèm w ap konfwonte yo kòm konsomatè. “Mwen pa ka menm di kantite fwa mwen kriye poutèt finans mwen. Mwen kontakte CFPB poutèt mwen te vrèman bezwen yon lòt moun bò kote mwen. Pa gen anyen mwen t ap fè avèk sèvis prè etidyan prive sa a ki t ap chanje kwakseswa, e mwen te kole nan yon pozisyon ki te parèt sanzespwa. Donk, pou mwen, tout bagay la se te jwenn yon moun ki te kapab fè yon diferans toutbon … chak fwa mwen tande pale de moun ki gen difikilte ak lòt pwoblèm, mwen toujou lonje dwèt mwen nan direksyon CFPB.” – Dani "Mwen te pèdi yon apatman poutèt fayit la te toujou parèt sou kredi mwen. Apre dis lane yo, lè fayit la te sipoze pa la ankò, mwen te eseye jwenn yon lòt apatman, men anvan mwen fè demann nan mwen te vle sèten li pa t la ankò--e li te la toujou. Donk mwen kontakte yo. Mwen voye imèl pou yo. Mwen fè plizyè koutfil e yo pa t okipe pwoblèm nan … Mwen t ap reflechi pou kontakte Better Business Bureau a epi yo di pou mwen rele CFPB, e mwen di tèt mwen ban m eseye e mwen rele e mwen te sezi anpil pou jan yo te okipe pwoblèm lan rapid. Anvan de (2) semèn, tout bagay te finalize, te gen yon lèt k ap di li pa la ankò e tout bagay te rezoud sou toude bò yo. Mwen renmen dèske gen yon ajans gouvènman nan nivo federal tankou CFPB k ap reponn epi pwoteje nou konsomatè kont konpòtman enstitisyon finansye yo ki pafwa ap abize nou." – Jorge Page last modified @
